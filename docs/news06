
পাবনা শহরের বাইপাস সড়ক থেকে দক্ষিণে মালঞ্চি ইউনিয়নের সিঙা গ্রামের নিরিবিলি শান্ত-স্নিগ্ধ ছায়াঘেরা পরিবেশে দুই বিঘা জমির উপর গড়ে উঠেছে সিঙা মানব কল্যাণ ট্রাস্ট। 
সম্প্রতি সেখানে গিয়ে দেখা যায় একজন অবসরপ্রাপ্ত শিক্ষকের অপত্য স্নেহ আর মায়া-মমতায় জড়ানো এক মানবীয় কর্মযজ্ঞ।
 আবুল হোসেন স্যারের মুখে শোনা যায় এ কল্যাণের ইতিবৃত্ত :


'১৯৯২ সালে একদিন খেয়াল করি, আমার এক প্রিয় ছাত্র সাঁথিয়ার আব্দুর রহমান বেশ কিছুদিন ধরে ক্লাশে অনুপস্থিত। 
ওর সহপাঠীদের কাছে জানতে পারি, রহমানের গরীব বাবার পক্ষে টাকা দেওয়া সম্ভব হচ্ছে না। তাই তার লেখাপড়া বন্ধ। 
পরে ওর সহপাঠীদের দিয়ে ওকে কলেজে আনাই। 
ওর দুরবস্থার কথা শুনে সিদ্ধান্ত নিই, ওর পড়ালেখার খরচ আমিই চালাব। 
ওকে মেসে রেখে কলেজ করতে বলি। খরচ কুলাতে না পেরে একসময় ওকে আমার বাসায় নিয়ে আসি।'



স্যারের এ ঘটনা কলেজে ছড়িয়ে যায়। তখন অনেক গরিব ছাত্র তাঁর কাছে আসতে থাকে সাহায্যের জন্য। 
সহকর্মীদের সঙ্গে এ নিয়ে আলাপ করেন স্যার। সবাই তাকে সমর্থন দিয়ে বলেন, 'এগিয়ে যান। স্যার, এগিয়ে চলেন।' 
কিন্তু এভাবে কতজনকে সাহায্য করা সম্ভব? 
তা ছাড়া বিভিন্ন জায়গা থেকে আসা গরিব ছাত্রদের আবাসন সমস্যাও প্রকট হতে থাকে। এভাবে কিছুদিন চলে৷ সহকর্মীরাও বিচ্ছিন্নভাবে অনেককে সাহায্য করতে থাকেন।



আবুল হোসেন স্যার বলেন, 'আমি ভাবছিলাম, ওদের জন্য দীর্ঘমেয়াদি কিছু করার কথা।  সেই চিন্তা থেকেই একদিন দাঁড়িয়ে গেল এই ট্রাস্ট। 
প্রথমে নিজে দুই লক্ষ টাকা দিয়ে শুরু করলাম। অন্য সহকর্মীরাও সামর্থ্যমতো সাহায্য করলেন। আমার চার ছেলেমেয়ের সবাই ভাল চাকরি করায় এগিয়ে যেতে সমস্যা হলো না।

'

১৯৯৫ সালের দিকে ট্রাস্টের জন্য একটি স্থায়ী আবাসন গড়ে তোলার পরিকল্পনা নেওয়া হয়। 
সিঙায় প্রথমে ১০ কাঠা জমিতে একটি খড়ের ঘর তুলে ১৫ জন ছাত্রকে নিয়ে যাত্রা শুরু।
 এখন ট্রাস্টের দুই বিঘা জমি। বানানো হয়েছে ১০ টি টিনের ঘর। টিনশেড ভবনের নির্মানকাজ চলছে। 
ছাত্রদের জন্য আলাদা মক্তব, মসজিদ, গোসলখানা ও টয়লেট হয়েছে। খেলাধুলার জন্য মাঠও হয়েছে।



ঠাঁই নেই যার কোথাও:
ট্রাস্টের এই ৮০ জন সদস্যের অনেকের মা-বাবা নেই। অনেককে অভিবাবকেরা রেখে গেছেন।
 দেশের বিভিন্ন যায়গা থেকে অভাবী অভিবাবকেরা এখানে তাঁদের সন্তানদের রেখে যান। ১০ টি পৃথক ঘরে আবাসন ব্যাবস্থা এমন ভাবে গড়ে তোলা হয়েছে যে, 
ছাত্ররা সেখানে থাকতেও পারে, আবার সেটিকে শ্রেনী কক্ষ হিসেবেও ব্যবহার করতে পারে। সেখানে টেবিল, চেয়ার ও খাট ও পাতা আছে।
 অন্ধদের বয়স অনুযায়ী আলাদা আলাদা ঘর। 
একই ভাবে এতিম ও দুস্থদের জন্য আলাদা ঘর।
 সবার জন্য ট্রাস্ট প্রাঙ্গণেই আছে মক্তব। 

সকাল ও বিকেলে দুই দফায় শিক্ষাদানে নিয়জিত আছেন তিনজন শিক্ষক। 
তারা ছেলেদের বাংলা, ইংরেজি ও আরবি পড়ান। তিনজন শিক্ষকের মধ্যে একজন দৃষ্টিপ্রতিবন্ধী। 
তাঁর নাম আব্দুল মান্নান। তিনি ব্রেইল পদ্ধতিতে অন্ধ ছেলেদের পাঠদান করেন। এজন্য তিনি এই ট্রাস্ট থেকে ১ হাজার ৭০০ টাকা বেতন পান। 
তাঁর খাওয়া-দাওয়ার খরচও ট্রাস্ট বহন করে। এই শিক্ষকের কাছে পড়ার পাশাপাশি ছেলেরা যে যার মতো বিভিন্ন স্কুল-কলেজের পড়ালেখা করে।
 সে খরচসহ সবার চিকিৎসা ব্যয়ও ট্রাস্ট বহন করে।
 


ভালো আছি আমরা:
এখানকার অন্ধ ছাত্র আব্দুল জলিল পাবনা এডওয়ার্ড কলেজে ইসলামের ইতিহাসে অনার্স প্রথম বর্ষে পড়ছেন। কলেজে যান কারো সাহায্য ছাড়াই। শিক্ষকের ক্লাশ লেকচার টেপ রেকর্ডারে ধারণ করে এনে ব্রেইল পদ্ধতির সহযোগিতা নিয়ে 
 নিজেই তা পড়েন। অন্ধ রফিকুল এবার এইচএসসি পরীক্ষা দিয়েছে। এ ছাড়া হাইস্কুলে পড়ছে শরিফ, ছোটন দত্ত ও ফায়জুল ইসলাম।
 
 এডওয়ার্ডের ছাত্র আব্দুল জলিল বলেন, এসএসসি পরীক্ষা দেওয়ার পর পরিবার থেকে আমার পড়ালেখা বন্ধ করে দেওয়া হয়। আমি হতাশ হয়ে পড়ি। শেষে খোঁজ পাই এই ট্রাস্টের।
 এখানে আসার পর কর্তৃপক্ষ আমাকে একটি কলেজে ভর্তি করিয়ে দেয়। এইচএসসি  পাসের পর তাঁরা এডওয়ার্ড কলেজে ভর্তি করিয়ে দেন। এখন আমার কোনো হতাশা নেই। পড়ালেখা শেষ করে বিসিএল দিয়ে সরকারি চাকরি করার স্বপ্ন আমার।
 জলিল বলেন, ' আবুল হোসেন স্যার আমাদের যেভাবে পিতার স্নেহ-মমতা দিয়ে আগলে রেখেছেন, তাতে বাড়ির অভাব বোধ হয় না। খাওয়া-দাওয়া, পোষাক-আশাক সব এখান থেকে দেওয়া হয়। খুব ভালো আছি আমরা।'
 
 সানাউল্লাহ এখানে আছেন চার বছর ধরে। তিনি বলেন,'দাখিল পাস করার পর অভাবের কারণে আমার লেখাপড়া বন্ধ করে দেওয়া হয়।
 একদিন এখানে চলে আসি। এখন একটা কলেজ পড়ছি। ভালো আছি এখানে।  মনে হয়, এটাই আমার বাড়ি।
 
 দৃষ্টিপ্রতিবন্ধী রফিকুল, সুজন, শরিফ, ছোটনও সানাউল্লাহর কথায় সায় দেয়। ওরা জানায়, 'শিক্ষকেরা নিজের সন্তানের মতো যত্ন করেন, পড়ালেখা করান। যখন যা লাগে, কর্তৃপক্ষ সাধ্যমতো দেওয়ার চেষ্টা করে।
 প্রতিদিন বিকেলে তারা মাঠে খেলে,আনন্দে মাতামাতি করে। মাঝে-সাঝে কেউ কোন উপহার বা খাবার-দাবার নিয়ে এলে তখন আনন্দের ধুম পড়ে যায়।
 


পেনশনের টাকাও ট্রাস্টে:
আবুল হোসেন স্যার জানান, তাঁর একার পক্ষে এ প্রতিষ্ঠান চালানো সম্ভব হয়নি। তাই তিনি তাঁর ঘনিষ্ঠ ছয়জন সহযোগীকে নিয়ে এটি দাঁড় করান। 
 এ ছয়জন হলেন অধ্যাপক আমিরুল ইসলাম, অধ্যাপক আব্দুস সাত্তার, অধ্যাপক বারী খান, অধ্যাপক মাহবুবা রহমান, আফজাল হোসেন ও রফিকুল ইসলাম।
 
১৯৯৪ সালে এটিকে ট্রাস্ট হিসেবে নিবন্ধন করা হয়। এর পর থেকে বছরে লাখখানেক টাকা সরকারি অনুদান মিলছে ৷ শহরের কিছু দানশীল ব্যাক্তি যাহায্য করেন। ২০০২ সালে অবসর নেওয়ার পর পেনশনের টাকার বড় অংশই অবুল হোসেন স্যার ট্রাস্টে দিয়ে দেন।
 
 ৮০ জন ছাত্র, তিনজন শিক্ষক, পাঁচজন কর্মচারী মিলিয়ে সবার জন্য মাসে খরচ হয় ৬০-৭০ হাজার টাকা। এর সিংহভাগ বহন করেন ট্রাস্টের সদস্যরা ।
 


সদস্য অধ্যাপক আমিরুল ইসলাম বলেন, 'আবুল হোসেন স্যারের উদ্যোগেই এটা সম্ভব হয়েছে।
 তার জীবনের সবটুকু জুড়ে এখন এই প্রতিষ্ঠান। অনেকেই এ ট্রাস্ট দেখতে এসে অভিভূত হন। কেউ কেউ সহযোগিতার হাত বাড়ান।
 এভাবেই দুই বিঘা জমি কেনা হয়েছে। এখন শারিরীক প্রতিবন্ধী মেয়েদের জন্য একটি ভবন নির্মান আর বধিরদের জন্য কিছু একটা করার পরিকল্পনা চলছে।'
 


প্রতিষ্ঠাতা চেয়ারম্যান আবুল হোসেন স্যার জানান, গত ২৬ জুন প্রথম আলোয় পাবনা চরাঞ্চলের প্রতিবন্ধীদের নিয়ে প্রতিবেদন দেন।
 সেখানে তিনি লোক পাঠান। এদের মধ্যে থেকে ১০ জনকে এখানে নিয়ে আসা হবে।
 


বিবেক জাগিয়ে দিয়েছে:
পাবনার শহিদ বুলবুল কলেজের সাবেক অধ্যক্ষ ও কলেজ লেখক মোহাম্মদ নুরুন্নবী বলেন, 'সিঙা মানবকল্যাণ ট্রাস্ট মানবতার সেবায় অন্যন্য ভুমিকা রাখছে।
 মানুষ হিসেবে সমাজের প্রতি যে দায়বদ্ধতা আছে, তার প্রকৃত প্রমাণ এই প্রতিষ্ঠান।  আবুল হোসেন সাহেব এরকম একটি প্রতিষ্ঠান দাঁড় করিয়ে আমাদের বিবেককে জাগিয়ে দিয়েছেন।'
 
 ট্রাস্ট দেখাশোনার দায়িত্বপ্রাপ্ত কর্মকর্তা, অতিরিক্ত জেলা প্রশাসক (শিক্ষা ও উন্নয়ন) মোঃ শাহজাহান বলেন, 'আমি শুনেছি প্রতিষ্ঠানটি সমাজের অসহায়, দুস্থ মানুষের
 আস্থার স্থল হিসেবে দাঁড়াতে পেরেছে। এখন আমাদের কাছে সরকারি টাকা এলে আমরা তাদের সাহায্য করার চেষ্টা করি।'
 


অভাব ঘোচাতেও জবাব:
ট্রাস্টের পরিচালনার জন্য অর্থিক টানাপোড়েন তো আছেই। বেশি ভুগতে হয় ছেলেদের খাবার রান্নার জন্য। মাঝেমাঝেই জ্বালানির সংকট ঘটে। ট্রাস্টের তত্ত্বাবধায়ক (কেয়ারটেকার)
 আকবর আলী বলেন, এখানে রান্না করতে অনেক খরচ করতে হয়। আর পাশ দিয়েই গ্যাসের লাইন গেছে। যদি এখানে গ্যাসের সংযোগ নেওয়া যেত, তবে খরচ অনেক কমে যেত।

[সূত্রঃ প্রথম আলো ১৪ই জুলাই, ২০০৭]
 
 
 

সিঙা মানবকল্যাণ ট্রাস্টের প্রতিষ্ঠাতা অধ্যাপক আবুল হোসেনের সঙ্গে তাঁর দৃষ্টি প্রতিবন্ধী ছাত্ররা- প্রথম আলো